<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1, maximum-scale=1">
  <meta http-equiv="X-UA-Compatible" content="ie=edge">
  <script src="/js/baiduindex.js"></script>
  <link rel="stylesheet" href="/css/news.min.css" />
  <link rel="stylesheet" href="/css/amazeui.css" />
  <link rel="stylesheet" href="/css/common.min.css" />
  <link rel="stylesheet" href="/css/zhiding.css">

</head>
<body>
<div id="head"></div>
  <title>己亥杂诗（共315首） </title>
      <div class="breadcrumb-box">
        <div class="am-container">
          <ol class="am-breadcrumb">
            <li><a href="/">首页</a></li>
	<li><a href="/articles">知识人</a></li>
            <li class="am-active">全文</li>
          </ol>
        </div>
      </div>

    <div class="section news-section">
      <div class="container">
        <!--news-section left start-->
        <div class="am-u-md-9">
          <div class="article">
            <header class="article--header">
              <h2 class="article--title"><a href="#" rel="">己亥杂诗（共315首） </a></h2>
              <ul class="article--meta">
                <li class="article--meta_item"><i class="am-icon-calendar"></i>己亥年-丙寅月-壬申日</li>
                <li class="article--meta_item"><i class="am-icon-user"></i>by 龚自珍</li>
                <li class="article--meta_item"><i class="am-icon-commenting-o"></i>0评论</li>
              </ul>
            </header>
<div class="article--content">

<!--文章开始-->
<p>其一 著书何似观心贤，不奈卮言夜涌泉。百卷书成南渡岁，先生续集再编年。 </p>
<p>其二 我马玄黄盼日曛，关河不窘故将军。百年心事归平淡，删尽蛾眉惜誓文。</p>
<p>其三 罡风力大簸春魂，虎豹沈沈卧九阍。终是落花心绪好，平生默感玉皇恩。</p>
<p>其四 此去东山又北山，镜中强半尚红颜。白云出处从无例，独往人间竟独还。（予不携眷属傔从，雇两车，以一车自载，一车载文集百卷出都。） </p>
<p>其五 浩荡离愁白日斜，吟鞭东指即天涯。落红不是无情物，化作春泥更护花。</p>
<p>其六 亦曾橐笔侍銮坡，午夜天风伴玉珂。欲浣春衣仍护惜，乾清门外露痕多。</p> 
<p>其七 廉锷非关上帝才，百年淬厉电光开。先生宦后雄谈减，悄向龙泉祝一回。</p>
<p>其八 太行一脉走蝹蜿，莽莽畿西虎气蹲。送我摇鞭竟东去，此山不语看中原。（别西山。） </p>
<p>其九 翠微山在柘潭侧，此山有情惨难别。薜荔风号义士魂，燕支土蚀佳人骨。（别翠微山。） </p>
<p>其十 进退雍容史上难，忽收古泪出长安。百年綦辙低徊遍，忍作空桑三宿看。（先大父宦京师，家大人宦京师，至小子，三世百年矣！以己亥岁四月二十三日出都。） </p>
<p>其十一 祖父头衔旧颎光，祠曹我亦试为郎。君恩彀向渔樵说，篆墓何须百字长。（唐碑额有近百字者。） </p>
<p>其十二 掌故罗胸是国恩，小胥脱腕万言存。他年金鐀如收采，来叩空山夜雨门。</p>
<p>其十三 出事公卿溯戊寅，云烟万态马蹄湮。当年筮仕还嫌晚，已哭同朝三百人。 </p>
<p>其十四 颓波难挽挽颓心，壮岁曾为九牧箴。钟簴苍凉行色晚，狂言重起廿年瘖。 </p>
<p>其十五 许身何必定夔皋，简要清通已足豪。读到嬴刘伤骨事，误渠毕竟是锥刀。 </p>
<p>其十六 弃妇丁宁嘱小姑，姑恩莫负百年劬。米盐种种家常话，泪湿红裙未绝裾。（有弃妇泣于路隅，因书所见。）</p> 
<p>其十七 金门缥缈廿年身，悔向云中露一鳞。终古汉家狂执戟，谁疑臣朔是星辰？ </p>
<p>其十八 词家从不觅知音，累汝千回带泪吟。惹得而翁怀抱恶，小桥独立惨归心。（吾女阿辛，书冯延巳词三阕，日日诵之，自言能识此词之旨，我竟不知也。） </p>
<p>其十九 卿筹烂熟我筹之，我有忠言质幻师。观理自难观势易，弹丸累到十枚时。（道旁见鬻戏术者，因赠。） </p>
<p>其二十 消息闲凭曲艺看，考工文字太丛残。五都黍尺无人校，抢攘廛间一饱难。（过市肆有感。） </p>

<p>其二十一 满拟新桑遍冀州，重来不见绿云稠。书生挟策成何济？付与维南织女愁。（曩陈北直种桑之策于畿辅大吏。） </p><p>其二十二 车中三观夕惕若，七岁灵文电熠若。忏摩重起耳提若，三普贯珠累累若。（予持陀罗尼已满四十九万卷，乃新定课程，日诵普贤、普门、普眼之文。） </p><p>其二十三 荒村有客抱蠹鱼，万一谈经引到渠。终胜秋燐亡姓氏，沙涡门外五尚书。（逆旅夜闻读书声，戏赠。沙涡门即广渠门，门外五里许，有地名五尚书坟，五尚书，不知皆何许人也。） </p><p>其二十四 谁肯栽培木一章，黄泥亭子白茅堂。新蒲新柳三年大，便与儿孙作屋梁。（道旁风景如此。） </p><p>其二十五 椎埋三辅饱于鹰，薛下人家六万增。半与城门充校尉，谁将斜谷械阳陵？ </p><p>其二十六 逝矣斑骓罥落花，前村茅店即吾家。小桥报有人痴立，泪泼春帘一饼茶。（出都日，距国门已七里，吴虹生同年立桥上候予过，设茶，洒泪而别。） </p><p>其二十七 秀出天南笔一支，为官风骨称其诗。野棠花落城隅晚，各记春骝恋絷时。（别石屏朱丹木同年雘。丹木以引见入都，为予治装，与予先后出都。） </p><p>其二十八 不是逢人苦誉君，亦狂亦侠亦温文。照人胆似秦时月，送我情如岭上云。（别黄蓉石比部玉阶。蓉石，番禺人。） </p><p>其二十九 觥觥益阳风骨奇，壮年自定千首诗。勇于自信故英绝，胜彼优孟俯仰为。（别汤海秋户部鹏。） </p><p>其三十 事事相同古所难，如鹣如鲽在长安。从今两戒河山外，各逮而孙盟不寒。（光州吴虹生葆晋，与予戊寅同年，己丑同年，同出清苑王公门，殿上试同不及格，同官内阁，同改外，同日还原官。） </p><p>其三十一 本朝闽学自有派，文字醰醰多古情。新识晋江陈户部，谈经颇似李文贞。（别陈颂南户部庆镛。） </p><p>其三十二 何郎才调本孪生，不据文家为弟兄。嗜好毕同星命异，大郎尤贵二郎清。（别道州何子贞绍基，子益绍业兄弟。近世孪生皆据质家为兄弟。） </p><p>其三十三 少慕颜曾管乐非，胸中海岳梦中飞。近来不信长安隘，城曲深藏此布衣。（别会稽少白山人潘咨。） </p><p>其三十四 龙猛当年入海初，娑婆曾否有仓祛？祇今旷劫重生后，尚识人间七体书。（别镇国公容斋居士。居士睿亲王子，名裕恩，好读内典，遍识额纳特珂克、西藏、西洋、蒙古、回部及满汉字，又校订全藏，凡经有新旧数译者，皆访得之，或校归一是，或两存之，或三存之，自释典入震旦以来，未曾有也。） </p><p>其三十五 丱角春明入塾年，丈人摩我道崭然。恍从魏晋纷纭后，为溯黄农浩渺前。（别大兴周丈之彦。） </p><p>其三十六 多君媕雅数论心，文字缘同骨肉深。别有樽前挥涕语，英雄迟暮感黄金。（别王秋畹大令继兰，秋畹，济宁人。） </p><p>其三十七 三十华年四牡騑，每谈宦辙壮怀飞。尊前第一倾心听，兕甲楼船海外归。（别直隶布政使同年托公。公名托浑布，蒙古人。） </p><p>其三十八 五十一人皆好我，八公送别益情亲。他年卧听除书罢，冉冉修名独怆神。（别南丰刘君良驹、南海桂君文耀、河南丁君彦俦、云南戴君綗孙、长白奎君绶、闽黄君骧云、江君鸿升、枣强步君际桐。时己丑同年留京五十一人，匆匆难遍别，八君即握手一为别者也。吴虹生已见前。） </p><p>其三十九 朝借一经覆以簦，暮还一经龛已灯。龙华相见再相谢，借经功德龙泉僧。（别龙泉寺僧唯一。唯一，施南人。） </p><p>其四十 北方学者君第一，江左所闻君毕闻。土厚水深词气重，烦君他日定吾文。（别许印林孝廉瀚。印林，日照人。） </p><p>其四十一 子云识字似相如，记得前年隔巷居。忙杀奚僮传拓本，一行翠墨一封书。（别吴子苾太守式芬。子苾，海丰人。） </p><p>其四十二 夹袋搜罗海内空，人材毕竟恃宗工。笥河寂寂覃溪死，此席今时定属公。（别徐星伯前辈松。星伯，大兴人。） </p><p>其四十三 联步朝天笑语馨，佩声耳畔尚泠泠。遥知下界觇乾象，此夕银潢少客星。（别共事诸宗室。） </p><p>其四十四 霜毫掷罢倚天寒，任作淋漓淡墨看。何敢自矜医国手，药方只贩古时丹。（己丑殿试，大指祖王荆公上任宗皇帝书。） </p><p>其四十五 眼前二万里风雷，飞出胸中不费才。枉破期门佽飞胆，至今骇道遇仙回。（记己丑四月二十八日事。） </p><p>其四十六 彤墀小立缀鹓鸾，金碧初阳当画看。一队佽飞争识我，健儿身手此文官。 </p><p>其四十七 终贾华年气不平，官书许读兴纵横。荷衣便识西华路，至竟虫鱼了一生。（嘉庆壬申岁，校书武英殿，是平生为校雠之学之始。） </p><p>其四十八 万事源头必正名，非同综核汉公卿。时流不沮狂生议，侧立东华伫佩声。（官内阁日，上书大学士，乞到阁看本。） </p><p>其四十九 东华飞辩少年时，伐鼓撞钟海内知。牍尾但书臣向校，头衔不称杀其词。（在国史馆日，上书总裁，论西北塞外部落原流，山川形势，订《一统志》之疏漏，初五千言，或曰：非所职也。乃上二千言。） </p><p>其五十 千言只作卑之论，敢以虚怀测上公？若问汉朝诸配享，少牢乞祔孙叔通。（在礼部，上书堂上官，论四司政体宜沿宜革者三千言。） </p><p>其五十一 客星烂烂照天潢，许署头衔著作郎。翠墨未乾仙字蚀，云烟半榻掖门旁。（官宗人府，奉旨充玉牒馆纂修官，予草创章程，未竟其事，改官去。） </p><p>其五十二 齿如编贝汉东方，不学咿嚘况对扬。屋瓦自惊天自笑，丹毫圆折露华瀼。（予每侍班引见，奏履历，同官或代予悚息。丁酉春，京察一等引见，蒙记名。） </p><p>其五十三 半生中外小回翔，樗丑翻成恋太阳。挥手唐朝八司马，头衔老署退锋郎。（选授楚中一司马矣，不就，供职祠曹如故。） </p><p>其五十四 科以人重科益重，人以科传人可知。本朝七十九科矣，搜辑科名意在斯。（八岁，得旧登科录读之，是搜辑二百年科名掌故之始。） </p><p>其五十五 手校斜方百叶图，官书似此古今无。只今绝学真成绝，册府苍凉六幕孤。（程大理同文修《会典》，其理藩院一门及青海西藏各图，属予校理，是为天地东西南北之学之始。大理殁，予撰《蒙古图志》竟不成。） </p><p>其五十六 孔壁微茫坠绪穷，笙歌绛帐启宗风。至今守定东京本，两庑如何阙马融？（戊子岁，成《尚书序大义》一卷，《太誓答问》一卷，《尚书马氏家法》一卷。） </p><p>其五十七 姬周史统太销沈，况复炎刘古学喑。崛起有人扶左氏，千秋功罪总刘歆。（癸巳岁，成《左氏春秋服杜补义》一卷，其刘歆窜益左氏显然有迹者，为《左氏抉疣》一卷。） </p><p>其五十八 张杜西京说外家，斯文吾述段金沙。导河积石归东海，一字源流奠万哗。（年十有二，外王父金坛段先生授以许氏部目，是平生以经说字、以字说经之始。） </p><p>其五十九 端门受命有云礽，一脉微言我敬承。宿草敢祧刘礼部，东南绝学在毗陵。（年二十有八，始从武进刘申受受《公羊春秋》，近岁成《春秋决事比》六卷，刘先生卒十年矣。） </p><p>其六十 华年心力九分殚，泪渍蟫鱼死不乾。此事千秋无我席，毅然一炬为归安。（抱功令文二千篇见归安姚先生学塽，先生初奖惜之，忽正色曰：“我闻著墨不著笔，汝文笔墨兼用。”乃自烧功令文。） </p>

<p>其六十一 轩后孤虚纵莫寻，汉官戊己两言深。著书不为丹铅误，中有风雷老将心。（订裴骃《史记集解》之误，为《孤虚表》一卷，《古今用兵孤虚图说》一卷。） </p><p>其六十二 古人制字鬼神泣，后人识字百忧集。我不畏鬼复不忧，灵文夜补秋灯碧。（常恨许叔重见古文少，据商周彝器秘文，说其形义，补《说文》一百四十七字，戊辰四月书成。） </p><p>其六十三 经有家法夙所重，诗无远诂独不用。我心即是四始心，泬寥再发姬公梦。（为《诗非序》、《非毛》、《非郑》各一卷。予说《诗》，以涵泳经文为主，于古文、毛、今文三家，无所尊，无所废。） </p><p>其六十四 熙朝仕版快茹征，五倍金元十倍明。扬扢千秋儒者事，汉官仪后一书成。（年十四，始考古今官制，近成《汉官损益》上下二篇，《百王易从论》一篇，以竟髫年之志。） </p><p>其六十五 文侯端冕听高歌，少作精严故不磨。诗渐凡庸人可想，侧身天地我蹉跎。（诗编年，始嘉庆丙寅，终道光戊戌，勒成二十七卷。） </p><p>其六十六 西京别火位非高，薄有遗闻琐且劳。只算粗谙镜背字，敢陈法物诂球刀。（为《典客道古录》、《奉常道古录》各一卷。） </p><p>其六十七 十仞书仓郁且深，为夸目录散黄金。吴回一怒知天意，无复龙威禹穴心。（年十六，读《四库提要》，是平生为目录之学之始，壬午岁，不戒于火，所蒐罗七阁未收之书，烧者什八九。） </p><p>其六十八 北游不至独石口，东游不至卢龙关。此记游耳非著作，马蹄蹀躞书生孱。（东至永平境，北至宣化境，实未睹东北两边形势也，为《纪游》合一卷。） </p><p>其六十九 吾祖平生好孟坚，丹黄郑重万珠圆。不才窃比刘公是，请肄班香再十年。（为《汉书补注》不成，读《汉书》，随笔得四百事。先祖匏伯公，批校《汉书》，家藏凡六七通，又有手抄本。） </p><p>其七十 麟经断烂炎刘始，幸有兰台聚秘文。解道何休逊班固，眼前同志只朱云。（癸巳岁，成《西汉君臣称春秋之义考》一卷，助予整齐之者，同县朱孝廉以升。） </p><p>其七十一 剔彼高山大川字，薄我玉箧金扃中。从此九州不光怪，羽陵夜色春熊熊。（年十七，见《石》，是收石刻之始。撰《金石通考》五十四卷，分存、佚、未见三门，书未成，成《羽陵山金石墨本记》五卷。郭璞云：“羽陵，即羽陵也。”） </p><p>其七十二 少年薄录睨千秋，过目云烟浩不收。一任汤汤沦泗水，九金万祀属成周。（撰《羽陵之山典宝记》二卷。） </p><p>其七十三 奇气一纵不可阖，此是借琐耗奇法。奇则耗矣琐未休，眼前胪列成五岳。（为《镜苑》一卷，《瓦韵》一卷，辑官印九十方为《汉官拾遗》一卷，《泉文记》一卷。） </p><p>其七十四 登乙科则亡姓氏，官七品则亡姓氏。夜奠三十九布衣，秋灯忽吐苍虹气。（撰《布衣传》一卷，起康熙迄嘉庆，凡三十九人。） </p><p>其七十五 不能古雅不幽灵，气体难跻作者庭。毁杀流传遗下女，自障纨扇过旗亭。（年十九，始倚声填词，壬午岁勒为六卷，今颇悔存之。） </p><p>其七十六 文章合有老波澜，莫作鄱阳夹漈看。五十年中言定验，苍茫六合此微官。（庚辰岁，为《西域置行省议》、《东南罢番舶议》两篇，有谋合刊之者。） </p><p>其七十七 厚重虚怀见古风，车裀五度照门东。我焚文字公焚疏，补纪交情为纪公。（壬辰夏，大旱，上求直言。大学士蒙古富公俊五度访之，予手陈当世急务八条，公读至汰冗滥一条，动色以为难行，馀颇欣赏。予不存于集中。） </p><p>其七十八 狂禅辟尽礼天台，掉臂琉璃屏上回。不是瓶笙花影夕，鸠摩枉译此经来。（丁酉九月二十三夜，不寐，闻茶沸声，披衣起，菊影在屏，忽证法华三昧。） </p><p>其七十九 手扪千轴古琅玕，笃信男儿识字难。悔向侯王作宾客，廿篇鸿烈赠刘安。（某布政欲撰吉金款识，属予为之。予为聚拓本，穿穴群经，极谈古籀形义，为书十二卷。俄，布政书来，请绝交，书藏何子贞家。） </p><p>其八十 夜思师友泪滂沱，光影犹存急网罗。言行较详官阀略，报恩如此疚心多。（近撰《平生师友小记》百六十一则。） </p><p>其八十一 历劫如何报佛恩，尘尘文字以为门。遥知法会灵山在，八部天龙礼我言。（佛书入震旦以后，校雠者稀，乃为《龙藏考证》七卷；又以《妙法莲华经》为北凉宫中所乱，乃重定目次，分本迹二部，删七品，存廿一品，丁酉春勒成。） </p><p>其八十二 龙树灵根派别三，家家楖栗不能担。我书唤作三桠记，六祖天台共一龛。（近日述天台家言，为《三普销文记》三卷，又撰成《龙树三桠记》。） </p><p>其八十三 只筹一缆十夫多，细算千艘渡此河。我亦曾糜太仓粟，夜闻邪许泪滂沱！（五月十二日抵淮浦作。） </p><p>其八十四 白面儒冠已问津，生涯只羡五侯宾。萧萧黄叶空村畔，可有拥书闭户人？ </p><p>其八十五 津梁条约遍南东，谁遣藏春深坞逢？不枉人呼莲幕客，碧纱幮护阿芙蓉。（阿，读如人痾之痾，出《续本草》。） </p><p>其八十六 鬼灯队队散秋萤，落魄参军泪眼荧。何不专城花县去？春眠寒食未曾醒。 </p><p>其八十七 故人横海拜将军，侧立南天未蒇勋。我有阴符三百字，蜡丸难寄惜雄文。 </p><p>其八十八 河干劳问又江干，恩怨他时邸报看。怪道乌台牙放早，几人怒马出长安？ </p><p>其八十九 学羿居然有羿风，千秋何可议逢蒙？绝怜羿道无消息，第一亲弯射羿弓。 </p><p>其九十 过百由旬烟水长，释迦老子怨津梁。声闻闭眼三千劫，悔慕人天大法王。 </p><p>其九十一 北俊南孊气不同，少能炙毂老能聪。可知销尽劳生骨，即在方言两卷中。（凡驺卒，谓予燕人也，凡舟子，谓予吴人也，其有聚而轇轕者，则两为之舌人以通之。） </p><p>其九十二 不容水部赋清愁，新拥牙旗拜列侯。我替梅花深颂祷，明年何逊守扬州。（同年何亦民俊，时以知府衔驻黄河。） </p><p>其九十三 金銮并砚走龙蛇，无分同探阆苑花。十一年来春梦冷，南游且吃玉川茶。（同年卢心农元良，时知甘泉。） </p><p>其九十四 黄金脱手赠椎埋，屠狗无悰百计乖。侥幸故人仍满眼，猖狂乞食过江淮。（过江淮间不困厄，何亦民、卢心农两君力也。） </p><p>其九十五 大宙东南久寂寥，甄陀罗出一枝箫。箫声容与渡淮去，淮上魂须七日招。（袁浦席上，有限韵赋诗者，得箫字，敬赋三首。） </p><p>其九十六 少年击剑更吹箫，剑气箫心一例消。谁分苍凉归棹后，万千哀乐集今朝。 </p><p>其九十七 天花拂袂著难销，始愧声闻力未超。青史他年烦点染，定公四纪遇灵箫。 </p><p>其九十八 一言恩重降云霄，尘劫成尘感不销。未免初禅怯花影，梦回持偈谢灵箫。（翌晨报谢一首。） </p><p>其九十九 能令公愠公复喜，扬州女儿名小云。初弦相见上弦别，不曾题满杏黄裙。（友人访小云于杭州，三至不得见，愠矣。箴之。） </p><p>其一百 坐我三熏三沐之，悬崖撒手别卿时。不留后约将人误，笑指河阳镜里丝。 </p><p>其一百零一 美人才调信纵横，我亦当筳拜盛名。一笑劝君输一著，非将此骨媚公卿。 </p><p>其一百零二 网罗文献吾倦矣，选色谈空结习存。江淮狂生知我者，绿笺百字铭其言。（读某人与友人书，即书其后。） </p><p>其一百零三 梨园爨本募谁修，亦是风花一代愁。我替尊前深惋惜，文人珠玉女儿喉。（元人百种，临川四种，悉遭伶师窜改，昆曲俚鄙极矣，酒座中有徵歌者，予辄挠阻。） </p><p>其一百零四 河汾房杜有人疑，名位千秋处士卑。一事平生无齮龁，但开风气不为师。（予平生不蓄门弟子。） </p><p>其一百零五 生还重喜酹金焦，江上骚魂亦可招。隔岸故人如未死，清樽读曲是明朝。 </p><p>其一百零六 西来白浪打旌旗，万舶安危总未知。寄语瞿塘滩上贾，收帆好趁顺风时。 </p><p>其一百零七 少年揽辔澄清意，倦矣应怜缩手时。今日不挥闲涕泪，渡江只怨别蛾眉。 </p><p>其一百零八 六月十五别甘泉，是夕丹徒风打船。风定月出半江白，江上女郎眠未眠？ </p><p>其一百零九 四海流传百轴刊，皤皤国老尚神完。谈经忘却三公贵，只作先秦伏胜看。（重见予告大学士阮公于扬州。） </p><p>其一百一 蜀冈一老抱哀弦，阅尽词场意惘然。绝似琵琶天宝后，江南重遇李龟年。（重晤秦敦夫编修恩复。） </p><p>其一百一十一 家公旧治我曾游，只晓梅村与凤洲。收拾遗闻浩无涘，东南一部小阳秋。（太仓邵子显辑《太仓先哲丛书》八帙，起南宋，迄乾隆中，使予序之。） </p><p>其一百一十二 七里虹桥腐草腥，歌钟词赋两漂零。不随天市为消长，文字光芒聚德星。（时上元兰君、太仓邵君，为扬州广文，魏默深舍人、陈静庵博士侨扬州，又晤秦玉笙、谢梦渔、刘楚桢、刘孟瞻四孝廉，杨季子都尉。） </p><p>其一百一十三 公子有德宜置诸，有德公子毋忘诸。我方乞籴忽诵此，箴铭磊落肝脾虚。 </p><p>其一百一十四 诗人瓶水与谟觞，郁怒清深两擅场。如此高材胜高第，头衔追赠薄三唐。（郁怒横逸，舒铁云瓶水斋之诗也；清深渊雅，彭甘亭小谟觞馆之诗也。两君死皆一纪矣。） </p><p>其一百一十五 荷衣说艺斗心兵，前辈须眉照座清。收拾遗闻归一派，百年终恃小门生。（少时所交多苍老，于乾隆庚辰榜过从最亲厚，次则嘉庆己未，多谈艺之士。两科皆大兴朱文正为总裁官。） </p><p>其一百一十六 中年才子耽丝竹，俭岁高人厌薜萝。两种情怀俱可谅，阳秋贬笔未宜多。 </p><p>其一百一十七 姬姜古妆不如市，赵女轻盈蹑锐屣。侯王宗庙求元妃，徽音岂在纤厥趾？（偶感。） </p><p>其一百一十八 麟趾袅蹄式可寻，何须番舶献其琛？汉家平准书难续，且仿齐梁铸饼金。（近世行用番钱，以为携挟便也，不知中国自有饼金，见《南史·褚彦回传》，又见韩偓诗。） </p><p>其一百一十九 作赋曾闻纸贵夸，谁令此纸遍京华？不行官钞行私钞，名目何人饷史家？ </p><p>其一百二 促柱危弦太觉孤，琴边倦眼眄平芜。香兰自判前因误，生不当门也被锄。 </p><p>其一百二十一 荒青无缝种交加，月费牛溲定几车？只是场师消遣法，不求秋实不看花。（所僦寓有治圃者，戏赠。） </p><p>其一百二十二 六朝古黛梦中横，无福秦淮放棹行。想见钟山两才子，词锋落月互纵横。（欲如江宁，不果，亦不得马湘帆户部、冯晋渔比部两同年消息。） </p><p>其一百二十三 不论盐铁不筹河，独倚东南涕泪多。国赋三升民一斗，屠牛那不胜栽禾？ </p><p>其一百二十四 残客津梁握手欷，多君郑重问乌衣。故家自怨风流歇，肯骂无情燕子飞。（重晤段君果行、沈君锡东于逆旅，执手言怀。两君，家大人旧宾客也。） </p><p>其一百二十五 九州生气恃风雷，万马齐喑究可哀。我劝天公重抖擞，不拘一格降人才。（过镇江，见赛玉皇及风神雷神者，祷词万数。道士乞撰青词。） </p><p>其一百二十六 不容儿辈妄谈兵，镇物何妨一矫情。别有狂言谢时望，东山妓即是苍生。 </p><p>其一百二十七 汉代神仙玉作堂，六朝文苑李男香。过江子弟倾风采，放学归来祀卫郎。 </p><p>其一百二十八 黄河女直徙南东，我道神功胜禹功。安用迂儒谈故道，犁然天地划民风。（渡黄河而南，天异色，地异气，民异情。） </p><p>其一百二十九 陶潜诗喜说荆轲，想见停云发浩歌。吟到恩雠心事涌，江湖侠骨恐无多。（舟中读陶潜，诗三首。） </p><p>其一百三 陶潜酷似卧龙豪，万古浔阳松菊高。莫信诗人竟平淡，二分梁甫一分骚。 </p><p>其一百三十一 陶潜磊落性情温，冥报因他一饭恩。颇觉少陵诗吻薄，但言朝叩富儿门。 </p><p>其一百三十二 江左晨星一炬存，鱼龙光怪百千吞。迢迢望气中原夜，又有湛卢剑倚门。（江阴见李申耆丈、蒋丹棱茂才。丹棱，申耆之门人也。） </p><p>其一百三十三 过江籍甚颜光禄，又作山中老树看。赖是元龙楼百尺，雄谈夜半斗牛寒。（陈登之别驾座上，重晤盛午洲光禄。） </p><p>其一百三十四 五十一人忽少三，我闻陨涕江之南。箧中都有旧墨迹，从此袭以玫瑰函。（闻都中狄广宣侍御、苏宾嵎吏部、夏一卿吏部三同年忽然同逝。） </p><p>其一百三十五 偶赋淩云偶倦飞，偶然闲慕遂初衣。偶逢锦瑟佳人问，便说寻春为汝归。 </p><p>其一百三十六 万卷书生飒爽来，梦中喜极故人回。湖山旷劫三吴地，何日重生此霸才？（梦顾千里有作。忆己丑岁与君书，订五年相见，君报书云：“敢不忍死以待。”予竟爽约。君以甲午春死矣。） </p><p>其一百三十七 故人有子尚饘粥，抱君等身大著作。刘向而后此大宗，岂同陈晁竞目录。（千里著《思过斋笔记》，校定六籍、百家，諟其文字，且生陈、晁后七百载，目录方驾陈晁，亦足豪矣。嗣君守父书，京师传闻误也。） </p><p>其一百三十八 今日闲愁为洞庭，茶花凝想吐芳馨。山人生死无消息，梦断查湾一角青。（拟寻洞庭山旧游，不果，亦不得叶山人昶消息。） </p><p>其一百三十九 玉立长身宋广文，长州重到忽思君。遥怜屈贾英灵地，朴学奇才张一军。（奉怀宋于庭丈作。于庭投老得楚南一令，“奇才朴学”，二十年前目君语，今无以易也。） </p><p>其一百四 太湖七十溇为墟，三泖圆斜各有初。耻与蛟龙竟升斗，一编聊献郏侨书。（陈吴中水利策于同年裕鲁山布政。郏侨，郏亶之子，南宋人，父子皆著三吴水利书。） </p><p>其一百四十一 铁师讲经门径仄，铁师念佛颇得力。似师毕竟胜狂禅，师今迟我莲花国。（江铁君沅是予学佛第一导师，先予归一年逝矣。千劫无以酬德，祝其疾生净土。） </p><p>其一百四十二 少年哀艳杂雄奇，暮气颓唐不自知。哭过支硎山下路，重抄梅冶一奁诗。（舅氏段右白，葬支硎山，平生诗晚年自涂乙尽。予尚抱其《梅冶轩集》一卷。） </p><p>其一百四十三 温良阿者泪涟涟，能说吾家六十年。见面恍疑悲母在，报恩祝乳后昆贤。（金媪者，尝保抱予者也。重见于吴中，年八十有七。阿者，出《礼记·内则》，今本误为可者。悲母，出《本生心地观经》。） </p><p>其一百四十四 天教梼杌降家门，骨肉荆榛不可论。赖是本支调护力，若敖不馁怙深恩。（到秀水县重见七叔父作。） </p><p>其一百四十五 径山一疏吼寰中，野烧苍凉吊达公。何处复求龙象力，金光明照浙西东。（明紫柏大师刻《大藏》，版在径山，康熙中，由径山迁嘉兴之楞严寺。今什不存四矣。求天台宗各书印本，亦无所得。） </p><p>其一百四十六 有明像法披猖后，荷担如来两尊宿。龙树马鸣齐现身，我闻大地狮子吼。（拜紫柏、藕益两大师像。） </p><p>其一百四十七 道场馣馤雨花天，长水宗风在目前。一任拣机参活句，莫将文字换狂禅。（示楞严讲主逸云。讲主新刻明人《楞严宗通》一书，故云。） </p><p>其一百四十八 一脉灵长四叶貂，谈经门祚郁岧峣。儒林几见传苗裔？此福高邮冠本朝。（访嘉兴太守王子仁。子仁，文肃公曾孙，石臞孙，吾师文简公子。） </p><p>其一百四十九 只将愧汗湿莱衣，悔极堂堂岁月违。世事沧桑心事定，此生一跌莫全非。（于七月初九日到杭州，家大人时年七十有三，倚门望久矣。） </p><p>其一百五 里门风俗尚敦庞，年少争为齿德降。桑梓温恭名教始，天涯何处不家江？（家大人扶杖出游，里少年皆起立。） </p><p>其一百五十一 小别湖山劫外天，生还如证第三禅。台宗悟后无来去，人道苍茫十四年。 </p><p>其一百五十二 浙东虽秀太清孱，北地雄奇或犷顽。踏遍中华窥两戒，无双毕竟是家山。 </p><p>其一百五十三 亲朋岁月各萧闲，情话缠绵礼数删。洗尽东华尘土否？一秋十日九湖山。 </p><p>其一百五十四 高秋那得吴虹生，乘轺西子湖边行。一丘一壑我前导，重话京华送我情。（时已知浙中两使者消息，非吴虹生也。祝其他日使车莅止耳。） </p><p>其一百五十五 除却虹生忆黄子，曝衣忽见黄罗衫。文章风谊细评度，岭南何减江之南？（谓蓉石比部。） </p><p>其一百五十六 家住钱塘四百春，匪将门阀傲江滨。一州典故闲徵遍，撰杖观涛得几人？（八月十八日侍家大人观潮。） </p><p>其一百五十七 问我清游何日最，木樨风外等秋潮。忽有故人心上过，乃是虹生与子潇。（吴虹生及固始蒋子潇孝廉也。） </p><p>其一百五十八 灵鹫高华夜吐云，山凹指点旧家坟。千秋名教吾谁愧？愧读羲之誓墓文。（表弟吴鹫云，先世丙舍在灵鹫下，绘图乞一诗，时予不至先慈殡宫十四年矣。） </p><p>其一百五十九 乡国论文集古欢，幽人三五薜萝看。从知阆苑桃花色，不及溪松耐岁寒。（晤曹葛民籀、徐问蘧楙、王雅台熊吉、陈觉庵春晓诸君。） </p><p>其一百六 眼前石屋著书象，三世十方齐现身。各搦著书一枝笔，各有洞天石屋春。（葛民以画象乞题，为说假观偈。） </p><p>其一百六十一 如何从假入空法，君亦莫问我莫答。若有自性互不成，互不成者谁佛刹。（为西湖僧讲《华严》一品竟，又说此偈。） </p><p>其一百六十二 振绮堂中万轴书，乾嘉九野有谁如。季方玉粹元方死，握手城东问蠹鱼。（汪小米舍人死矣，见其哲弟又村员外。） </p><p>其一百六十三 与吾同祖砚北者，仁愿如兄壮岁亡。从此与谁谈古处，马婆巷外立斜阳。（吊从兄竹楼。） </p><p>其一百六十四 醰醰诸老惬瞻衣，父齿随行亦未稀。各有清名闻海内，春来各自典朝衣。（时乡先辈在籍，科目、年齿与家大人颉颃者五人：姚亮甫、陈坚木两侍郎，张云巢鹾使，张静轩、胡书农两学士。） </p><p>其一百六十五 我言送客非佛事，师言不送非佛智。双照送是不送是，金光大地乔松寺。（重见慈风法师于乔松庵。叩以台宗疑义，聋不答。送予至山门，予辞，师正色曰：是佛法。） </p><p>其一百六十六 震旦狂禅沸不支，一灯慧命续如丝。灵山未歇宗风歇，已过庞家日眚时。（钱△庵居士死矣，得其晚年所著《宗泛》二卷。）（按：△，作者原注如此。） </p><p>其一百六十七 曩向真州订古文，飞龙滂熹折纷纭。经生家法从来异，拓本模糊且饷君。（在京师，阮芸台师属为齐侯中垒二壶释文。兹吾师觅六舟僧手拓精本，分寄徐问蘧，属别释一通。因柬问蘧。） </p><p>其一百六十八 闭门三日了何事，题图祝寿谀人诗。双文单笔记序偈，笔秃幸趁酒热时。 </p><p>其一百六十九 磨之道义拯之难，赏我出处好我书。史公副墨问谁氏，屈指首寄虬髯吴。（欲以全集一分寄虹生，未写竟。） </p><p>其一百七 少年哀乐过于人，歌泣无端字字真。既壮周旋杂痴黠，童心来复梦中身。 </p><p>其一百七十一 猰貐猰貐厉牙齿，求覆我祖十世祀。我请于帝诅于鬼，亚驼巫阳莅鸡豕。 </p><p>其一百七十二 书梦亚驼告有意，明年三月猰貐死。大神羹枭殄枭子，焚香敬慰少昊氏。 </p><p>其一百七十三 碧涧重来荐一毛，杉楠喜比往时高。故人地下仍相护，驱逐狐狸赖尔曹。（吊朱大发、洪士华。二人为先祖守茔者也。先母殡宫在先祖侧，地名花园埂也。） </p><p>其一百七十四 志乘英灵琐屑求，岂其落笔定阳秋。百年子姓殷勤意，忍说挑镫为应酬。（乞留墨数行为异日相思之资者，填委牖户。唯撰次先世事行，属为家传、墓表，则详审为之，多存稿者。） </p><p>其一百七十五 琼林何不积缗钱，物自低昂人自便。我与徐公筹到此，朱提山竭亦无权。（近日银贵，有司苦之，古人粟红贯朽，是公库不必接纳镪也。予持论如此。徐铁孙大令荣论与予合。） </p><p>其一百七十六 俎脍飞沈竹肉喧，侍郎十日敞清樽。东南不可无斯乐，儒笔亲题第四园。（过严小农侍郎富春山馆，觞咏旬日。其地为明金尚书别墅，杭人犹称金衙庄。予品题天下名园，金衙庄居第四。） </p><p>其一百七十七 藏书藏帖两高人，目录流传四十年。师友凋徂心力倦，羽陵一记亦荆榛。（吊赵晋斋魏、何梦华元锡两处士。两君为予諟正《金石墨本纪》者也。） </p><p>其一百七十八 儿谈梵夹婢谈兵，消息都防父老惊。赖是摇鞭吟好句，流传乡里只诗名。（到家之日，早有传诵予出都留别诗者，时有“诗先人到”之谣。） </p><p>其一百七十九 吴郎与我不相识，我识吴郎拂画看。此外若容添一语，含元殿里觅长安。（从妹粤生与予昔别时才髫龄，今已寡矣。妹婿吴郎，予固未尝识面也。粤生以其遗像乞题，因说是偈。） </p><p>其一百八 科名掌故百年知，海岛畴人奉大师。如此奇才终一令，蠹鱼零落我归时。（吊黎见山同年应南。见山顺德人，官平阳令，卒于杭州。） </p><p>其一百八十一 惠逆同门复同薮，谋臧不臧视朋友。我兹怦然谋乃心，君已砉然脱诸口。（陈硕甫秀才奂，为予规画北行事，明白犀利，足徵良友之爱。） </p><p>其一百八十二 秋风张翰计蹉跎，红豆年年掷逝波。误我归期知几许，蟾圆十一度无多。（以下十有六首，杭州有所追悼而作。） </p><p>其一百八十三 拊心消息过江淮，红泪淋浪避客揩。千古知言汉武帝，人难再得始为佳。 </p><p>其一百八十四 小楼青对凤凰山，山影低徊黛影间。今日当窗一奁镜，空王来证鬓丝斑。 </p><p>其一百八十五 娇小温柔播六亲，兰姨琼姊各沾巾。九泉肯受狂生誉，艺是针神貌洛神。 </p><p>其一百八十六 阿娘重见话遗徽，病骨前秋盼我归。欲寄无因今补赠，汗巾钞袋枕头衣。 </p><p>其一百八十七 云英未嫁损华年，心绪曾凭阿母传。偿得三生幽怨否，许侬亲对玉棺眠。 </p><p>其一百八十八 杭州风俗闹兰盆，绿蜡金炉梵唱繁。我说天台三字偈，胜娘膜拜礼沙门。 </p><p>其一百八十九 残绒堆积绣窗闲，慧婢商量赠指环。但乞崔徽遗像去，重摹一帧供秋山。 </p><p>其一百九 昔年诗卷驻精魂，强续狂游拭涕痕。拉得藕花衫子婢，篮舆仍出涌金门。 </p><p>其一百九十一 蟠夔小印镂珊瑚，小字高华出汉书。原是狂生漫题赠，六朝碑例合镌无。 </p><p>其一百九十二 花神祠与水仙祠，欲订源流愧未知。但向西泠添石刻，骈文撰出女郎碑。 </p><p>其一百九十三 小婢口齿蛮复蛮，秋衫红泪潸复潸。眉痕约略弯复弯，婢如夫人难复难。 </p><p>其一百九十四 女儿魂魄完复完，湖山秀气还复还。炉香瓶卉残复残，他生重见艰复艰。 </p><p>其一百九十五 天将何福予蛾眉，生死湖山全盛时。冰雪无痕灵气杳，女仙不赋降坛诗。 </p><p>其一百九十六 一十三度溪花红，一百八下西溪钟。卿家沧桑卿命短，渠侬不关关我侬。 </p><p>其一百九十七 一百八下西溪钟，一十三度溪花红。是恩是怨无性相，冥祥记里魂朦胧。 </p><p>其一百九十八 草创江东署羽陵，异书奇石小崚嶒。十年松竹谁留守，南渡飞扬是中兴。（复墅。） </p><p>其一百九十九 野冬修竹欲连天，苦费西邻买笋钱。此是商鞅垦土令，不同凿空误开边。（拓墅。） </p><p>其二百 灵箫合贮此灵山，意思精微窈窕间。丘壑无双人地称，我无拙笔到眉弯。（祈墅。） </p><p>其二百零一 此是春秋据乱作，升平太平视松竹。何以功成文致之？携箫飞上羽陵阁。（又祈墅） </p><p>其二百零二 料理空山颇费才，文心兼似画家来。矮茶密致高松独，记取先生亲手栽。 </p><p>其二百零三 君家先茔邓尉侧，佳木生之杂绀碧。不看人间顷刻花，他年管领风云色。（从西邻徐屏山乞树栽，屏山允至邓尉求之。） </p><p>其二百零四 可惜天南无此花，腰身略似海塘斜。难忘槐市街南宅，小疏群芳稿一车。（忆京师鸾枝花） </p><p>其二百零五 可惜天南无此花，丽情还比牡丹奢。难忘西掖归来早，赠与妆台满镜霞。（忆京师芍药） </p><p>其二百零六 不是南天无此花，北肥南瘦二分差。愿移北地燕支社，来问南朝油壁车。（忆海棠） </p><p>其二百零七 弱冠寻方数岁华，玲珑万玉嫭交加。难忘细雨红泥寺，湿透春裘倚此花。（忆丁香） </p><p>其二百零八 女墙百雉乱红酣，遗爱真同召伯甘。记得花阴文宴屡，十年春梦寺门南。（忆风宜门外花之寺董文恭公手植之海棠一首） </p><p>其二百零九 空山徙倚倦游身，梦见城西阆苑春。一骑传笺朱邸晚，临风递与缟衣人。（忆宣武门内太平湖之丁香花一首） </p><p>其二百一 缱绻依人慧有馀，长安俊物最推渠。故侯门第歌钟歇，犹办晨餐二寸鱼。（忆北方狮子猫） </p><p>其二百一十一 万绿无人嘒一蝉，三层阁子俯秋烟。安排写集三千卷，料理看山五十年。（欲写全集清本数十分，分贮友朋家。） </p><p>其二百一十二 海西别墅吾息壤，羽陵三重拾级上。明年俯看千树梅，飘飖亦是天际想。 </p><p>其二百一十三 此阁宜供天人师，檀香三尺博士为。阮公施香孰施字？徐公字似萧梁碑。（造佛像之匠谓之博士，出《摩利支天经》。予供天台智者大师檀香像，徐问蘧为予书扁曰：观不思议境。书楹联曰：智周万物而无所思，言满天下而未尝议。） </p><p>其二百一十四 男儿解读韩愈诗，女儿好读姜夔词。一家倘许圆鸥梦，昼课男儿夜女儿。（时眷属尚留滞北方。近人郭频伽画《鸥梦圆图》，予亦仿之。） </p><p>其二百一十五 倘容我老半锄边，不要公卿寄奉钱。一事避君君匿笑：刘郎才气亦求田。（俭岁，有鬻田六亩者，予愿得之，友人来问此事。） </p><p>其二百一十六 瑰癖消审结习虚，一篇典宝古文无。金灯出土苔花碧，又照徐陵读汉书。（沪上徐文台得汉宫雁足灯，以拓本见寄，乞一诗，是时予收藏古吉金星散，见于《羽陵典宝记》者，百存一二。） </p><p>其二百一十七 回肠荡气感精灵，座客苍凉半酒醒。自别吴郎高咏减，珊瑚击碎有谁听？（曩在虹生座上，酒半，咏宋人词，呜呜然，虹生赏之，以为善于顿挫也。近日中酒，即不能高咏矣。） </p><p>其二百一十八 随身百轴字平安，身世无如屠钓宽。耻学赵家臣宰例，归来香火乞祠官。 </p><p>其二百一十九 何肉周妻业并深，台宗古辙幸窥寻。偷闲颇异凡夫法，流水池塘一观心。 </p><p>其二百二 皇初任土乃作贡，卅七亩山可材众。媪神笑予无贫法，丹徒陆生言可用。（吾友陆君献，著种树书，大旨言天下之大利必任土，“货殖”乃“货植”也，有土十亩，即无贫法，昔年曾序之。） </p><p>其二百二十一 西墙枯树态纵横，奇古全凭一一撑。烈士暮年宜学道，江关词赋笑兰成。（羽陵之西，有枯枣一株，不忍斧去。） </p><p>其二百二十二 秋光明媚似春光，重九尊前草树香。可记前年宝藏寺，西山暮雨怨吴郎。（丁酉重九，与徐星伯前辈、吴虹生同年，连骑游西山宝藏寺，归鞍骤雨。重九前三夕作此诗，阁笔而雨。） </p><p>其二百二十三 似笑山人不到家，争将晚节尽情夸。三秋不陨芙蓉𢎘，九月犹开窅窳花。（𢎘，徐锴音乎感切。） </p><p>其二百二十四 莱菔生儿荠有孙，离批秋霰委黄昏。青松心事成无赖，只阅前山野烧痕。 </p><p>其二百二十五 银烛秋堂独听心，隔帘谁报雨沈沈。明朝不许沿溪赏，已没溪桥一尺深。 </p><p>其二百二十四 空观假观第一观，佛言世谛不可乱。人生宛有去来今，卧听檐花落秋半。 </p><p>其二百二十七 剩水残山意度深，平生几緉屐难寻。栽花郑重看花约，此是刘郎迟暮心。 </p><p>其二百二十八 复墅拓墅祈墅了，吾将北矣乃图南。无妻怕学林埔独，有子肯为王霸惭。（料理别墅稍露崖略，将自往北方迎眷属归以实之。） </p><p>其二百二十九 从今誓学六朝书，不肄山阴肄隐居。万古焦山一痕石，飞升有数此权舆。（泾县包慎伯赠予《瘗鹤铭》。九月十一日，坐雨于羽陵山馆，漫题其后。） </p><p>其二百三 二王只合为奴仆，何况唐碑八百通。欲与此铭分浩逸，北朝差许郑文公。（再跋旧拓《瘗鹤铭》。谓北魏兖州刺史郑羲碑，郑道昭书。） </p><p>其二百三十一 九流触手绪纵横，极动当筵炳烛情。若使鲁戈真在手，斜阳只乞照书城。 </p><p>其二百三十二 诗谶吾生信有之，预怜夜雨闭门时。三更忽轸哀鸿思，九月无襦淮水湄。（出都时，有空山夜雨之句，今果应。今秋自淮以南，千里苦雨。） </p><p>其二百三十三 燕兰识字尚聪明，难遣当筵迟暮情。且莫空山听雨去，有人花底祝长生。 </p><p>其二百三十四 连宵灯火宴秋堂，绝色秋花各断肠。又被北山猿鹤笑，五更浓挂一帆霜。（于九月十五日晨发矣。） </p><p>其二百三十五 美人信有错刀投，不负张衡咏四愁。爇罢心香屡回顾，古时明月照杭州。 </p><p>其二百三十六 阻风无酒倍消魂，况是残秋岸柳髡。赖有阿咸情话好，一帆冷雨过娄门。（从子剑塘送我于苏州。） </p><p>其二百三十七 杭州梅舌酸复甜，有笋名曰虎爪尖。芼以苏州小橄榄，可敌北方冬菘腌。（杭人捣梅子杂姜桂糁之，名曰梅舌儿。） </p><p>其二百三十八 拟策孤筇避冶游，上方一塔俯清秋。太湖夜照山灵影，顽福甘心让虎丘。（上方山在太湖南。） </p><p>其二百三十九 阿咸从我十日游，遇管城子于虎丘。有笔可橐不可投，簪笔致身公与侯。（剑塘买笔筒，乞铭之。） </p><p>其二百四 濯罢鲛绡镜槛凉，无端重试午时妆。新诗急记消魂事，分与胭脂一掬汤。（重过扬州有纪。） </p><p>其二百四十一 少年尊隐有高文，猿鹤真堪张一军。难向史家搜比例，商量出处到红裙。 </p><p>其二百四十二 谁肯甘心薄幸名，南舣北驾怨三生。劳人只有空王谅，那向如花辨得明。 </p><p>其二百四十三 怕听花间惜别词，伪留片语订来期。秦邮驿近江潮远，是剔银灯诅我时。 </p><p>其二百四十四 停帆预卜酒杯深，十日无须逆旅金。莫怨津梁为客久，天涯有弟话秋心。（从弟景姚，以丹阳丞驻南河。予到浦，馆其廨中。） </p><p>其二百四十五 豆蔻芳温启瓠犀，伤心前度语重题。牡丹绝色三春暖，岂是梅花处士妻。（己亥九月二十五日，重到袁浦，十月六日渡河去，留浦十日，大抵醉梦时多醒时少也，统名之曰《寱词》。） </p><p>其二百四十六 对人才调若飞仙，词令聪华四座传。撑住东南金粉气，未须料理五湖船。（此二首，谢之也。） </p><p>其二百四十七 鹤背天风堕片言，能苏万古落花魂。征衫不渍寻常泪，此是平生未报恩。 </p><p>其二百四十八 小语精微沥耳圆，况聆珠玉泻如泉。一番心上温黁过，明镜明朝定少年。 </p><p>其二百四十九 何须宴罢始留髡，绛蜡床前款一尊。姊妹隔花催送客，尚拈罗带不开门。 </p><p>其二百五 去时栀子压犀簪，次第寒花掐到今。谁分江湖摇落后，小屏红烛话冬心。（是夕立冬。） </p><p>其二百五十一 盘堆霜实擘庭榴，红似相思绿似愁。今夕灵飞何甲子，上清斋设记心头。 </p><p>其二百五十二 风云材略已消磨，甘隶妆台伺眼波。为恐刘郎英气尽，卷帘梳洗望黄河。 </p><p>其二百五十三 玉树坚牢不病身，耻为娇喘与轻颦。天花岂用铃幡护，活色生香五百春。 </p><p>其二百五十四 眉痕英绝语谡谡，指挥小婢带韬略。幸汝生逢清晏时，不然剑底桃花落。 </p><p>其二百五十五 凤泊鸾飘别有愁，三生花草梦苏州。儿家门巷斜阳改，输与船娘住虎丘。 </p><p>其二百五十六 一自天钟第一流，年来花草冷苏州。儿家心绪无人见，他日埋香要虎丘。 </p><p>其二百五十七 难凭肉眼测天人，恐是优昙示现身。故遣相逢当五浊，不然谁信上仙沦。 </p><p>其二百五十八 云英化水景光新，略似骖鸾缥缈身。一队画师齐敛手，只容心里贮秾春。 </p><p>其二百五十九 酾江作醅亦不醉，倾河解渴亦不醒。我侬醉醒自有例，肯向渠侬侧耳听。 </p><p>其二百六 收拾风花倜荡诗，淩晨端坐一凝思。勉求玉体长生诀，留报金闺国士知。 </p><p>其二百六十一 绝色呼他心未安，品题天女本来难。梅魂菊影商量遍，忍作人间花草看。 </p><p>其二百六十二 臣朔家原有细君，司香燕姞略知文。无须问我山中事，肯向花间领右君。 </p><p>其二百六十三 道蕴谈锋不落诠，耳根何福受清圆。自知语乏烟霞气，枉负才名三十年。 </p><p>其二百六十四 喜汝文无一笔平，坠侬五里雾中行。悲欢离合本如此，错怨蛾眉解用兵。 </p><p>其二百六十五 美人才地太玲珑，我亦阴符满腹中。今日帘旌秋缥缈，长天飞去一征鸿。 </p><p>其二百六十六 青鸟衔来双鲤鱼，自缄红泪请回车。六朝文体闲徵遍，那有萧娘谢罪书。 </p><p>其二百六十七 电笑何妨再一回，忽逢玉女谏书来。东王万八千骁尽，为报投壶乏箭才。 </p><p>其二百六十八 万一天填恨海平，羽陵安稳贮云英。仙山楼阁寻常事，兜率甘迟十劫生。 </p><p>其二百六十九 美人捭阖计频仍，我佩阴符亦可凭。绾就同心坚涘汝，羽陵山下是西陵。 </p><p>其二百七 身世闲商酒半醺，美人胸有北山文。平交百辈悠悠口，揖罢还期将相勋。 </p><p>其二百七十一 金釭花烬月如烟，空损秋闺一夜眠。报道妆成来送我，避卿先上木兰船。（《寱词》止于此。） </p><p>其二百七十二 未济终焉心缥缈，百事翻从阙陷好。吟道夕阳山外山，古今谁免馀情绕。（渔沟道中题壁一首。） </p><p>其二百七十三 欲求缥缈反幽深，悔杀前翻拂袖心。难学冥鸿不回首，长天飞过又遗音。（渔沟道中奉寄一首。） </p><p>其二百七十四 明知此浦定重过，其奈尊前百感何。亦是今生未曾有，满襟清泪渡黄河。（众兴道中再奉寄一首。） </p><p>其二百七十五 绝业名山幸早成，更何方法遣今生。从兹礼佛烧香罢，整顿全神注定卿。 </p><p>其二百七十六 少年虽亦薄汤武，不薄秦皇与武皇。设想英雄垂暮日，温柔不住住何乡。 </p><p>其二百七十七 客心今雨昵旧雨，江痕早潮收暮潮。新欢且问黄婆渡，影事休提白傅桥。（以上顺河集中题壁三首。） </p><p>其二百七十八 阅历天花悟后身，为谁出定亦前因。一灯古店斋心坐，不似云屏梦里人。（顺河道中再奉寄一首，仍敬谢之，从此不复为此人有诗矣。寄此诗是十月十日也。越两月，自北回，重到袁浦，问讯其人，已归苏州闭门谢客矣。其出处心迹亦有不可测者。附记于此。） </p><p>其二百七十九 此身已坐在山泉，捐滴无由补大川。急报东方两星使，灵山吐溜为粮船。（时东河总督檄问泉源之可以济运者，吾友汪孟慈户部董其事，铜山县北五十里曰柳泉，泉涌出，滕县西南百里曰大泉，泉悬出，吾所目见也。诗记孟慈，并寄徐镜溪工部。） </p><p>其二百八 昭代恩光日月高，丞彝十器比球刀。吉金打本千行在，敬拓斯文冠所遭。（谒至圣庙，瞻仰纯庙所颁祭器十事，得拓本以归。） </p><p>其二百八十一 少年无福过阙里，中年著书复求仕。仕幸不成书幸成，乃敢斋祓告孔子。（曩至兖州，不至曲阜。岁癸未，《五经大义终始论》成；壬辰，《群经写官答问》成；癸巳，《六经正名论》成，《古史钩沉论》又成，乃慨然曰：可以如曲阜谒孔林矣。今年冬，乃谒林。斋于南沙河，又斋于梁家店。） </p><p>其二百八十二 少为贱士抱弗宣，状为祠曹默益坚。议则不敢腰膝在，庑下一揖中夷然。（两庑从祀儒者，有拜，有弗拜，亦有强予一揖不可者。） </p><p>其二百八十三 曩将奄宅证淹中，肃肃微言謦欬逢。肯拓同文门畔石，古心突过汉朝松。 </p><p>其二百八十四 江左吟坛百辈狂，谁知阙里是词场。我从宅壁低徊听，丝竹千秋尚绕梁。（时曲阜令王君大淮，其弟大堉，其子鸿，皆工诗。孔氏则有孔绣山宪彝，宪彝弟宪庚，孔氏之甥郑宪铨，皆诗人也。） </p><p>其二百八十五 嘉庆文风在目前，记同京兆鹿鸣筵。白头相见冬山路，谁惜荷衣两少年。（酬曲阜令王海门。海门，吾庚午同年也。） </p><p>其二百八十六 少年奇气称才华，登岱还浮八月搓。我过东方亦无负，清尊三宿孔融家。（馆于孔经阁宪庚家，题《经阁官海图》。） </p><p>其二百八十七 子云壮岁雕虫感，掷向洪流付太虚。从此不挥闲翰墨，男儿当注壁中书。（经阁投诗江中，作《云水诗瓢图》。） </p><p>其二百八十八 倘作家书寄哲儿，淮阴重话七年情。门前报有关山客，来听西斋夜雨声。（时经阁兄绣山方游京师。《淮阴鸿爪图》，绣山、经阁所合作也。） </p><p>其二百八十九 家有淩云百尺条，风烟陪护渐岧峣。生儿只识秦碑字，脆弱芝兰笑六朝。（《海门种松图》。） </p><p>其二百九 盗诗补诗还祭诗，子梅诗史何恢奇。鄙人劝君割荣者，努力删诗壮盛时。（王子梅鸿《祭诗图》。） </p><p>其二百九十一 诗格摹唐字有棱，梅花官阁夜锼冰。一门鼎盛亲风雅，不似苍茫杜少陵。（王秋垞大堉《苍茫独立图》。） </p><p>其二百九十二 八岁梦到矍相国，今日五君来做主。我欲射侯陈礼容，可惜行装无白羽。（王海门及弟秋垞、嗣君子梅、孔经阁、郑子斌五君，饯之于矍相圃。） </p><p>其二百九十三 忽向东山感岁华，恍如庾岭对横斜。敢参黄面瞿昙句，此是森森阙里花。（时才十月，忽开蜡梅一枝，经阁折以伴行。） </p><p>其二百九十四 前车辙浅后车缩，两车勒马让先跃。何况东阳绛灌年，贾生欀臂定礼乐。（见两车子相掉罄，有感。） </p><p>其二百九十五 古人用兵重福将，小说家名因果状。不信古书愎用之，水厄淋漓黑貂丧。（或荐仆至，其相不吉，自言事十主皆失官。予不信，使庀物，物过手辙败；使雇车，车覆者四。幸予先辞官矣。《法苑珠林》及明小说皆有此事，记之以贻纂类书者。） </p><p>其二百九十六 天意若曰汝毋北，覆车南沙书卷湿。汶阳风雨六幕黑，申以东平三尺雪。 </p><p>其二百九十七 苍生气类古犹今，安用冥鸿物外吟。不是九州同急难，尼山谁识怃然心。（北行覆车者四，车陷淖中者二，皆赖途人以免。） </p><p>其二百九十八 九边烂熟等雕虫，远志真看小草同。枉说健儿身手在，青灯夜雪阻山东。 </p><p>其二百九十九 任邱马首有筝琶，偶落吟鞭便驻车。北望觚棱南望雁，七行狂草达京华。（遣一仆入都迎眷属，自驻任丘县待之。） </p><p>其三百 房山一角露崚嶒，十二连桥夜有冰。渐进城南天尺五，回灯不敢梦觚棱。（儿子书来，乞稍稍北，乃进次于雄县；又请，乃又进次于固安县。） </p><p>其三百零一 艰危门户要人持，孝出贫家谚有之。葆汝心光淳闷在，皇天竺胙总无私。（儿子昌匏书来，以四诗答之。） </p><p>其三百零二 虽然大器晚年成，卓荦全凭弱冠争。多识前言畜其德，莫抛心力贸才名。 </p><p>其三百零三 俭腹高谈我用忧，肯肩朴学胜封侯。五经熟烂家常饭，莫似而翁歠九流。 </p><p>其三百零四 图籍移徒肺腑家，而翁本学段金沙。丹黄字字皆珍重，为裹青毡载一车。 </p><p>其三百零五 欲从太史窥春秋，勿向有字句虚求。抱微言者太史氏，大义显显则予休。（儿子昌匏书来，问《公羊》及《史记》疑义，答以二十八字。） </p><p>其三百零六 家园黄熟半林柑，抛向筠笼载两三。风雪迎裾好持赠，预教诗婢识江南。 </p><p>其三百零七 从此青山共鹿车，断无只梦堕天涯。黄梅淡冶山矾靓，犹及双清好到家。（眷属于冬至后五日出都。） </p><p>其三百零八 六义亲闻鲤对时，及身删定答亲慈。刬除风雪关山句，归到高堂好背诗。（今年七月，蒙家大人垂询文集定本，命呈近诗。） </p><p>其三百零九 论诗论画复论禅，三绝门风海内传。可惜语儿溪畔路，白头无分棹归舷。（方铁珊参军饯之于保阳。铁珊名廷瑚，石门人。父薰，字兰士，以诗画名，好佛。君有父风。年七十矣，犹官畿南。） </p><p>其三百一 使君谈艺笔通神，斗大高阳酒国春。消我关山风雪怨，天涯握手尽文人。（陈笠雨明府饯之于高阳。笠雨名希敬，海昌人，以进士为令，史甚熟，诗、古文甚富。） </p><p>其三百一十一 画禅有女定清真，合配琳琅万轴身。百里畿南风雪路，我来著手竟成春。（铁珊有女及笄，笠雨丧偶，使予为蹇修焉。） </p><p>其三百一十二 古愁莽莽不可说，化作飞仙忽奇阔。江天如墨我飞还，折梅不畏蛟龙夺。（十二月十九日，携女辛游焦山，归舟大雪。） </p><p>其三百一十三 惠山秀气迎客舟，七十里外心先投。惠山妆成要妆镜，惠泉那许东北流？（廿二日携女辛游惠山。） </p><p>其三百一十四 丹宝琼花海岸旁，羽陵山似峚之阳。一家可惜仍烟火，未问仙人辟谷方。（岁不尽五日，安顿眷属于海西羽陵之山，戏示阿辛。） </p><p>其三百一十五 吟罢江山气不灵，万千种话一灯青。忽然搁笔无言说，重礼天台七卷经。</p>

<!--<video width="340" height="200" controls>
  <source src="https://www.mosces.top/00.mp4" type="video/mp4">
</video>-->

<!--文章结束-->
            </div>
          </div>

<!--评论区-->
          <div class="comments">
			<div id="respond"></div>	
          </div>
        </div>
                <div id="right"></div>
        <!--news-section right end-->
    </div>
  </div>

<!--news-section left end-->
<div id="foot"></div>
  <script src="/js/jquery-2.1.0.js" charset="utf-8"></script>
  <script>$(function(){$('#head').load('/css/head.html');$('#foot').load('/css/foot.html');$('#right').load('/css/right.html');$('#respond').load('/css/respond.html');})</script>
</body>
</html>